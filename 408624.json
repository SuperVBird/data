{"id":408624,"link":"https://chinadigitaltimes.net/chinese/2015/07/【新史记】老饕餮：烈女传之邓玉娇传/","date":"2015-07-29T16:24:25Z","modified":"2015-09-29T23:54:55Z","title":"【新史记】老饕餮：烈女传之邓玉娇传","content":"<p>新史记烈女传之邓玉娇传</p>\n<p>湘鄂西之巴东，近有烈女出焉。此烈女非囊时夫死守寡之属，亦非旧时旌表之类，乃抗暴屠凶之女也。</p>\n<p>盖巴东，隶属恩施州，其地偏狭，乃鄂西咽喉，神农架于其北，大巴山贯其中。土家、苗族等世守其地，宋相寇准曾为县令，将军贺龙于兹杀伐，虽然，巴东乃贫蔽之邑也。</p>\n<p>有女邓玉娇者，正青春年少，于野三关镇充杂役，或以修脚小技苟活焉。五月十日，有该镇小吏三员，曰邓贵大、黄德智并邓姓者一，聚而饮，饮而思淫，遂至邓玉娇役作之所。斯时也，邓玉娇浣衣，而黄德智先入，见其美壮，以淫语亵，邓愠，斥其非，邓贵大醺醺继入，淫欲勃勃，见邓玉娇不从，乃大怒，出囊中钱，拍击邓女之首曰：“得非以我等无钱乎？”继之用强，扑邓女于椅，欲行奸淫。邓女强挣而起，再扑，再起再扑，邓女大怒，忽出修脚利刃，直刺其喉，黄德智大骇，前搏，邓女横刀宰之，重创黄，而随行之邓姓者，心胆俱裂，骇立而已。邓贵大酒血狼藉，未几毙，黄德智者嗷嗷待毙，而邓女掷刀于地，挽发从容报警焉。</p>\n<p>江湖传此，以为邓玉娇者，今之烈女也。宰恶吏于当场，抒民愤于巴东，壮哉！余则谓：僻远之乡，民族之地，秦汉以降，无论流官土司，均以抚民为善策，不以暴烈残其民。土家、苗人等，民风淳朴，邓玉娇抑或苗族也——官府倘迫之太甚，则其血性发作，往往啸聚山林，所谓官逼民反，不得不反，此之谓也。邓贵大等，小镇之恶吏也，区区巴东如此，国中此辈衮衮不可胜计焉尔！纵吏残民，国祸之源也。则沪上刀客，巴东烈女之起，有何怪哉？<br />\n是为记。</p>\n","author":971,"categories":[28589],"tags":[27588,28590,11981,21469]}