{"id":408558,"link":"https://chinadigitaltimes.net/chinese/2015/08/【新史记】老饕餮：己丑仲秋书/","date":"2015-08-28T21:53:03Z","modified":"2015-09-28T21:53:49Z","title":"【新史记】老饕餮：己丑仲秋书","content":"<p>新史记 己丑仲秋书</p>\n<p>     己丑仲秋，国有大喜，秋来事多，分列于左：<br />\n     西历十月，乃农历八月，一日则国之大典，四日则八月中秋，谓之双节。<br />\n一日己巳，紫禁城外大举庆典，天安门上冠盖云集，太上共今上比肩，阁老并朝臣观礼。兵分海陆空，方阵凛凛军容壮；民舞赤橙紫，先帝赫赫有余威。大凶之器东而西，娇媚之队粉且红。战机低掠，铁甲卷裹，三军划一，九歌颂圣，诚开国迩来之最盛，乃中兴以降之极奢也。入夜，璀璨烟花如昼，管弦笙歌裂帛，君臣与民同乐，名伶争竞献舞。昼则驱云索金乌，夜则礼炮遮冰轮。虽然，典仪之欢黔首勿与，大吉之庆草民禁足。长街十里，唯受命者赳赳结队；编户千万，凡子民辈唯唯闭门。幸电视无远弗届，便极边亦得观瞻。妇孺观之动容，愚夫攘臂称快，索肉将酒曰：美帝其奈我何？壮哉，大典！</p>\n<p>双节甫过，西夷例颁诺奖，而以物理奖赐高氏焉。盖高氏名琨者，虽华族而在籍英美者也。国朝将立而逃遁香江，港岛即回而奔投米国，诚有国不归之术士，功名在外之遗孽者也。而西夷赐奖于厮，前有文学高，后又物理高，其不忿我之繁盛者明矣。报章以华人夺冠自诩，坊间以嘲骂汹汹终局。</p>\n<p>未几，沪上出“钓鱼”奇案，闵行路车衙门设局构陷草民，孙中界者入彀焉。其局阴毒，古来颇见于两军战阵，兵不厌诈之谓者也，而闵行车路衙门颇得兵法之精妙焉。秘训谍者于前，伪作病患于中，反噬善者于后。所谓执法，劫金为上，所谓巧计，辱人为先。孙氏断指难自清，国人唾骂恶衙行。盖劝人从善，中外同一，唯沪上小吏逼良弃仁，此类兽行，非沪上独有，国中豺虎嗷嗷，食人辈衮衮于衙门焉！</p>\n<p>又未几，我货轮于亚丁湾为海盗所劫持焉。此前，则海军鼓浪远征，檄文布告天下，报章且大言曰：索马里与我友爱，黑海盗逢中必尊，言犹在耳，而德新号束手，二十五船员危殆，迄今生死未卜也。网络喧哗，主战者催军拔剑；军机慎言，主和派暗计赎金。虽然，拭目以待可矣。</p>\n<p>噫嘻！己丑夏秋，事多而不可尽记，记东而不可记西。则迪化不记，山城不记，诸君鉴察，非余之过也。<br />\n是为记。</p>\n","author":971,"categories":[28589],"tags":[27588,28590,10310]}