{"id":323974,"link":"https://chinadigitaltimes.net/chinese/2013/11/香港獨立媒體-歐聯f組四組不同的人/","date":"2013-11-29T09:48:09Z","modified":"2013-11-29T09:48:09Z","title":"香港獨立媒體 | 歐聯F組四組不同的人","content":"<div>\n<div>\n<div>\n                    <img class=\"imagefield imagefield-field_image\" width=\"500\" height=\"334\" alt=\"\" src=\"http://www.inmediahk.net/files/column_images/1479533_554428954640481_13136811_n.jpg?1385712148\" />        </div>\n</p></div>\n</div>\n<p>歐聯F組個四隊就好似四種唔同既人。</p>\n<p>阿仙奴就係一個生不逢時既人，雖然年年都無冠，但年年都好好彩上到前四踢歐聯。歐聯年年都抽到好簽無乜硬野，唔洗打生打死就出線，但偏偏十六強就遇上硬野，最後黯然出局。今年抽到下下簽，滿以為遇上兩支硬野會九死一生，殊不知自己竟能突圍而出，手持十二分高高在上，呢個分可以話係其他組足以首名出線。滿以為順利入十六強，但又偏偏就因為格食格而要戰到最後一輪先知出線與否，仲要有可能由十六強變為歐霸三十二強。過到初一又過到唔十五，而家連十五都唔知有無得過。</p>\n<p>多蒙特就係一個有實力但好不幸既人，上年打到入決賽，雖不敵拜仁，但假假地都係上屆歐聯亞軍。今季走左古沙，但加咗米希達恩、奧巴美耶呢啲有質素球員，理應出線無難道，卻不幸遇上傷兵潮，一個一個咁傷晒，仲要好無運咁輸波，連帶聯賽一同無好成績，差啲搞到要即刻跌落歐霸，好在及時回勇，但都要搞到最後一輪先知出唔出到線。就算出到線，分分鐘都要出住皇馬、巴塞呢啲勁旅。明明有實力，卻落得如斯田地。</p>\n<p>拿玻里就係個雷聲大雨點小既人，今季大手入咗啲有質素球員，又改以盃賽大師執教，雖說不上為出線首選，但實力不容忽視，尤其第一輪就擊倒多蒙特，頭威頭勢，滿以為比到壓力阿仙奴同多蒙特，可惜接連輸比阿仙奴同多蒙特。就算最後贏左阿仙奴得十二分，但在「三個只能活兩個」情況下因得失球而轉戰歐霸。</p>\n<p>馬賽就好似一個掙扎求存既人，由抽到要對阿仙奴、多蒙特同拿玻里呢條下下簽個刻就真係已經幾乎預咗包尾，人地一隊十六強常客、一隊上屆亞軍、一隊專打盃賽，反觀自己？雖然唔勁，但踢得歐聯就無弱旅，奈何命運卻編落死亡之組裡，莫講話轉戰歐霸，要拎分談何容易？雖然係咁，但佢地都好似唔信命運，堅信人定勝天，一於掙扎求存，拒絕未打先輸。雖然有時比到壓力對手，但奈何自己同其餘三支球隊實力仲有一段距離，就算幾努力掙扎都係無功而還，最後無奈接自己極有可能分組賽零分出局。</p>\n<p>馬賽有實力，奈何對手比他更強；阿仙奴、多蒙特同拿玻里呢三支都係值得入十六強既球隊，但奈何遊戲規則只能「三支活兩支」，拎住十二分都可能要踢歐霸，死亡之組真係死亡之組。就算最終係邊隊出線都好，編得落呢一組，個四支球隊都係輸家。</p>\n<p>如果命運能選擇，要好波還是好運？我想俗語已有答案了。</p>\n</p>\n<p><small>本文由自动聚合程序取自网络，内容和观点不代表数字时代立场</small></p>\n<form method=\"POST\" action=\"http://chinadigitaltimes.us4.list-manage.com/subscribe/post?u=17daa75df533f6c6ff72e51ab&#038;id=b4fd4ae247\">\n<a href=\"http://eepurl.com/mstlf\">墙外新闻实时更新 欢迎订阅数字时代</a><br />\n <br /><input type=\"email\" value=\"\" name=\"EMAIL\" id=\"mce-EMAIL_in_post\" size=\"25\" style=\"display:block;\" placeholder=\"请输入您的邮件地址\" required><br />\n\t<input type=\"submit\" value=\"点击订阅\" name=\"subscribe\" style=\"height: 20px;\" id=\"in_post_subscribe\"><br />\n</form>\n","author":997,"categories":[18270,18269,20534],"tags":[19196]}