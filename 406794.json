{"id":406794,"link":"https://chinadigitaltimes.net/chinese/2015/07/【新史记】何新列传/","date":"2015-07-01T07:00:14Z","modified":"2017-02-13T17:21:17Z","title":"【新史记】何新列传","content":"<p><a href=\"http://chinadigitaltimes.net/chinese/files/2015/09/20131121170101-1057081971.jpg\"><img src=\"http://chinadigitaltimes.net/chinese/files/2015/09/20131121170101-1057081971-300x193.jpg\" alt=\"20131121170101-1057081971\" width=\"300\" height=\"193\" class=\"alignnone size-medium wp-image-406795\" srcset=\"https://chinadigitaltimes.net/chinese/files/2015/09/20131121170101-1057081971-300x193.jpg 300w, https://chinadigitaltimes.net/chinese/files/2015/09/20131121170101-1057081971.jpg 614w\" sizes=\"(max-width: 300px) 100vw, 300px\" /></a></p>\n<p>何新者，国朝元年诞于浙南，长于京师北地，虎狼其身，熊豹其首，具南人北相之形。</p>\n<p>初，何氏命途蹇滞，于北大荒兔逃狼奔，觅食于雪域黑土，栖身于边鄙学堂，农人之耕，工匠之役，囚中之徒，何氏颇多亲历也。然仓皇困极，不挫其求学之志；贫贱匹夫，不夺其青云之望者也。</p>\n<p>国朝中兴，何氏以而立之年执教京师某太学，渐次脱颖。国朝三十二年，忝列国子监生员，三餐无忧，隔墙与闻大内之净鞭；五福有望，推轩可见侯爵之庭院。新乃发奋治学，期以策论达于天听，效法乎曾、李、左之属也。</p>\n<p>巳蛇暑月，京师忽发血光之灾，朝臣颇自韬晦，智者封笔缄口，内则新主惕惕，外则虎狼汹汹，当此时也，何氏忽发惊天之论，谓之“祭祀必有牺牲”者也，详考乎古今，出典乎中外，夺理乎良知，张目乎狼虎，窃喜者上，切齿者下，何氏名矣。</p>\n<p>未几，何氏乃荣膺御史大夫之虚位，而实授秘使之职，探卡氏于古巴，察倭人于东海，上密疏于禁宫，充谋士于内廷，何氏之贵极一时，士大夫等无出其右者。</p>\n<p>然则何氏未足也。隔大洋而惊呼米国欲伐我也，聚学子而鼓噪我亦是狼也，划地图而指斥外邦皆鬼也，出险策而惑英主动兵凶也，国朝以内，匹夫力竭而呼”不”，愤青汹涌而仇外，智者耻与交，臣工恐而避，文明之邦瞠目，礼仪之国远引，此皆何氏等始作俑者之功也。</p>\n<p>未料国朝掌舵者老成谋国，深谋远虑，洞察何氏之密疏，颇多乱国之策论，取其可用之一二，弃其妄议之八九，渐次而近能臣，疏佞夫，修旧好于外，求殷实于内，渐不纳何氏也，于是何氏愤而隐，庶几绝其踪迹，空余愤青渴念。然其荼毒流韵，至今不绝也。<br />\n呜呼！何氏之兴，以诛心之论而兴也；何氏之败，以乱国之策而败也，兴之也无良，败之也无节，士大夫等欲效之者，不可不察耳。</p>\n","author":971,"categories":[28589],"tags":[32443,22355,28189,27588]}