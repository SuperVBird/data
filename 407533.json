{"id":407533,"link":"https://chinadigitaltimes.net/chinese/2015/07/【新史记】相声五十年列传/","date":"2015-07-01T07:00:14Z","modified":"2015-09-22T22:04:12Z","title":"【新史记】相声五十年列传","content":"<p><a href=\"http://chinadigitaltimes.net/chinese/files/2015/09/F200811211617091371824826.jpg\"><img src=\"http://chinadigitaltimes.net/chinese/files/2015/09/F200811211617091371824826.jpg\" alt=\"F200811211617091371824826\" width=\"300\" height=\"360\" class=\"alignnone size-full wp-image-407534\" srcset=\"https://chinadigitaltimes.net/chinese/files/2015/09/F200811211617091371824826.jpg 300w, https://chinadigitaltimes.net/chinese/files/2015/09/F200811211617091371824826-250x300.jpg 250w\" sizes=\"(max-width: 300px) 100vw, 300px\" /></a></p>\n<p>津门相声后进郭德刚者，近于京师天桥之勾栏瓦肆盘踞焉。张“德云社”之大纛，拾浪淘尽之残玉，远紫禁城之恩宠，谢宣谕台之垂青，相匹夫黔首之千形，说里巷陋室之百声。闻者接踵，京城争说德云社；鉴者膺服，相声起死郭德刚。</p>\n<p>盖相声，我朝草民独创之艺能也。三千年以降，帝王家随心所欲，以苛禁钳制草莽；百姓辈忍辱偷生，借相声苟且解闷。是以东方朔讽喻而君王解颐，淳于髡滑稽则史记载扬。如是观之，则相声之要义，谤议共喻讽杂糅，讥刺并滑稽为本。登高揭竿有灭族之祸，转怒为喜得喷饭之功，故相声之流变，虽有王朝之兴衰，其要义存焉。</p>\n<p>国朝以来，相声命途蹇滞，或贬于九流之外，或荣升百艺之首。荣辱相残五十载，鱼龙相杂半百余年。</p>\n<p>国朝初，荡涤旧世，丹红激扬。鄙相声为前朝余孽，迫艺人弃旧从新。侯宝林颇有大智，剔抉杂芜于旧作，丹心巧化于新声；马三立诺诺而起，百年经典壁怀之，新朝谐趣频出之。京津森严之壁垒江湖一统，瓦肆勾栏之困顿全局招安。长衫敝履从兹去，安乐茶饭一朝来。“关公战秦琼”乃前朝逸闻；“今晚十点钟”开新说范式。</p>\n<p>WG兴，相声灭，举国喧嚣先帝万寿，里巷但闻切齿纷争。相声祖师“穷不怕”者，嫡传百余载，为师为父，传艺传德，至此而崩塌狼籍。同门师兄操戈煮豆，一脉父子告密相残。上不敌样板戏之嗷嗷英伟，下不如草台班之窃窃谈笑。相声之横遭荼毒莫之为甚者，WG十年也。<br />\n中兴迩来，积忿未之消，相声忽有百年之宠遇焉。老臣荣归，借相声以抒其旧愤，草民含恨，得谑骂而解其怨毒。是以上下同仇，无可排解，而相声起死焉。姜昆、侯耀文、高英培、唐杰忠等，斯时颇多佳作，极一时之盛也。</p>\n<p>未几，宣谕台首开除夕之宫中堂会，颂河清海晏，歌当朝英明，奉圣乐舞笙簧和奏，喧阗锣鼓达旦不休。相声小品者，于其间贡谀巧笑，出谐趣文饰百态。二十载以来，姜昆等穷尽惮思，恋栈于宣谕台之厚赏，削履于黄门郎之臭足，剔剥相声之筋节于无形，创制谀辞之陋规于电视。弟子等萧规曹随，但知谀颂可达天听，惟恐讥议招灾惹祸。间有狡颉者多人，前门拜师，后门叛逃，或混迹于影视，或得意于偏门，诸如此类，不可胜记，于是相声再衰也。</p>\n<p>论者曰：郭德刚之避席于陋巷，归真于本原，则相声之再起端赖乎斯人也。余则谓：不然。夫郭氏之相声，止于瓦肆勾栏，其不可远播者然也。当今之世，则电视网络无远弗届，远引避趋者，不智也。宣谕台等招安郭氏者，必也；郭氏步姜昆之后尘者，难料也，盖因我朝于百艺之羁縻术存焉。如是，则姜昆等亦有可悯之处，而郭氏或有可待之机。则相声之再兴，不在郭氏，在乎国势也。</p>\n<p>是为记。</p>\n","author":971,"categories":[18270,18269,28589],"tags":[28189,27588,27173,10544]}