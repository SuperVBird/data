{"id":78038,"link":"https://chinadigitaltimes.net/chinese/2010/06/犯上论-2/","date":"2010-06-11T05:12:24Z","modified":"2010-06-11T10:56:40Z","title":"犯上论","content":"<p> 作者： 李野航  |  评论(2)  | 标签: 时事观点 孔子曰：“其为人也孝悌，而好犯上者鲜矣”。何以故？夫犯上作乱，危身及亲，孝悌者不忍为也。然则有人于此，其事上也未必不恭且敬，其持身也未必不孝且悌。一朝横逆当前，告诉无方，怫然而起，挺身而斗。或子弹横飞、喋血于司法堂上，或孤车直入，折冲于强拆队中，以渺微之位，犯赫赫之尊，鱼死网破，危身累亲，而天下莫不壮之、义之、快之者，岂孔子鼓妄诞之说，而人皆秉乐祸之心也哉？其必有大不得已者也。夫上之为上者，居神器，持公理，桢干社稷，作民瞻视之谓也。自工商文明之兴也，国器不神，人皆坏侥幸之心，所据非德，驭下倡交征之利。一叶落而秋风起，人怀惠而道德衰。公室巍巍，无非逐利之乡，世途攘攘，都成玩命之地。操弄公权，豪强擅鲸吞之能，通胀拆迁，小民失治生之具。官财之积也，由百千而躐万千；民命之困也，先访上而后犯上。山愈高而地愈卑，官愈骄而民愈怒。上下失坎离之交，人间成水火之势。呜呼，此谁之过欤？居上者坐自肥而成痹，则居下者冒危亡而屡试矣。吾不知居下之锋镝，适足以救居上之积痹否也？然则犯上其可乎？是犯痹也，非犯上也。故孟子曰：“闻诛一夫，未闻弑君也”。 一五一十部落原文链接 | 查看所有 2 个评论 李野航的最新更新： 为人所作墓志铭 / 2010-06-09 20:03 / 评论数( 2 ) 华山行（并序） / 2010-06-02 17:54 / 评论数( 2 ) 5曰12日吊汶川大地震受难者 / 2010-05-12 12:54 / 评论数( 3 ) 别让我们遇上试探（小小说） / 2010-05-09 11:22 / 评论数( 8 ) 杀童心理之试析 / 2010-04-29 22:10 / 评论数( 19 ) </p>\n<p><img src=\"http://www1.feedsky.com/t1/377531123/my1510/feedsky/s.gif\" /></p>\n<p>Go here to read the rest:<br />\n<a target=\"_blank\" href=\"http://item.feedsky.com/~feedsky/my1510/~5935684/377531123/1488578/1/item.html\" title=\"犯上论\">犯上论</a></p>\n","author":903,"categories":[20534],"tags":[8994,14720]}