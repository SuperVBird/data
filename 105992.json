{"id":105992,"link":"https://chinadigitaltimes.net/chinese/2010/09/红朝史记—袁腾飞列传-蚁文尘都/","date":"2010-09-20T01:13:30Z","modified":"2015-08-28T17:21:50Z","title":"【景德镇】袁腾飞列传","content":"<p><a href=\"http://chinadigitaltimes.net/chinese/files/2013/12/袁腾飞.png\"><img src=\"http://chinadigitaltimes.net/chinese/files/2013/12/袁腾飞-300x177.png\" alt=\"袁腾飞\" width=\"300\" height=\"177\" class=\"alignnone size-medium wp-image-326539\" srcset=\"https://chinadigitaltimes.net/chinese/files/2013/12/袁腾飞-300x177.png 300w, https://chinadigitaltimes.net/chinese/files/2013/12/袁腾飞-80x48.png 80w, https://chinadigitaltimes.net/chinese/files/2013/12/袁腾飞.png 548w\" sizes=\"(max-width: 300px) 100vw, 300px\" /></a></p>\n<p>袁公腾飞，国朝廿四年生于塞北，后屡徙至京。公少有才思，好读书，尤喜春秋人物。其性旷迈不群，高亮任侠，倜傥放荡，不拘礼俗。公既冠，博学好属文，善为史论，其辞藻鸿逸，言语机智，一时罕匹。</p>\n<p>公彬彬君子，志存高洁，不欲仕宦，而以孔子之业自居，设坛讲史于京师，迄今十余年矣。盖国朝之史，矫伪不详，又多教条隐匿之事，使授者难言，听者寡味。唯公之授业，嬉笑怒骂，鞭笞人物，不拘纲常，不隐尊讳，言天下之更替，道朝代之兴亡，舍书本之说而采市坊之言，弃规矩之道而辟奇巧之径，又多非太祖而薄国朝，讽其私而刺其过。其新说鸿论，使教坛为之一涣，从学之徒，大呼快哉，由是学史者愈多，坊间之论愈盛矣。</p>\n<p>时有百家讲坛者，欲复古之百家争鸣也。初时，其遍访名士，邀登坛讲授，逢其盛时，有汝昌心武之士荣其面，崇年中天之徒述其史，蒙曼于丹之流论其心，名士如流，坐而论道，颇有魏晋遗风，每出一集，世人争相观览。既闻公之美名，乃卑礼厚币迎之，公亦欲教授天下，慨然应之。公又思观史以察今，乃宣讲两宋四国兴衰之事，以讽今之政也。公之授，言辞恳切，语调诙谐，旁征博引，俊彩飞驰，使得忠臣志士，闻之流涕，乱臣贼子，听而战怖。华夏之民，睹公之风采，无不拜服，然亦有宵小之辈数人，以公刺其祸心，恨恨不已。</p>\n<p>或谏曰：“公之运，不可谓不深，公之名，不可谓不盛，然吾辈所虑者，唯其物极必反故。公言前事犹可，然多毁国朝，恐祸不远矣。”公正色曰：“吾所以作如是言，皆由赤子之心，如魏征故事。”或曰：“公颇知史，岂不闻比干诤言，剖腹朝堂，子胥强谏，悬首南门之事？”公终不听，而高谈如故，后更著书付梓，一时洛阳纸贵。</p>\n<p>年余，公以版税故龃龉磨铁书局，各称其是，终不得平，遂对簿公堂。诸小见公稍窘，乃寻辞摘句，断章取义，因以罪公，更纠合亡命之徒数人，直趣公之厅堂，欲杀之而后快，幸公不在，乃罢。为政者闻公之事，亦颇忌恨，竟删公之视频，禁公之讲座，罪公之言论，命有司软禁之。公湫然叹曰：“吾前所述两宋故事，及宋太祖有云不以言论罪，然竟以言祸，乃知今之庙堂，终不及古之帝王。”众闻之皆叹惋。</p>\n<p>野史氏曰：“国人噤而周庭倾，诗书焚而秦室族，米国称霸，自由为其根本，满清倾覆，专制与之殉葬，殷鉴不远，今之为政者岂不知之？以前朝之戾，尚堪鲁迅笔伐，国朝之盛，竟不能容一袁腾飞乎？</p>\n","author":1,"categories":[9203],"tags":[28406,9040,10197,9212]}