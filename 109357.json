{"id":109357,"link":"https://chinadigitaltimes.net/chinese/2010/09/新史记恶政列传之安元鼎/","date":"2010-09-28T18:24:59Z","modified":"2010-09-28T18:24:59Z","title":"新史记恶政列传之安元鼎","content":"<p>安元鼎非人也，乃京师黑帮之一也，寄生于警衙之下，而有警卒之皂服并狼牙棒之属；受雇于驻京之衙，而获公帑之酬金兼省州市之报。南都半载密访，一朝耸动天下，安元鼎名矣！</p>\n<p>盖中兴迩来，三十载大国崛起，八万亿金银遮天，固也。然地方骄纵，大吏横行，省市有安禄山之辈蠢蠢欲动，县乡则酷吏贪墨凌迟草民。是以冤狱比比皆是，苦主滚滚流行。地方有司沆瀣一气，冤屈草民离乡背井。踏泥路而北望，上京师以喊冤。以是观之，则草民人等，尚有紫禁城之仰望，期以包青天之再世，人之常情也，有何怪哉？而以访民贱称之，六部大衙留角门以待，三公高墙置警卒以驱，宫中每有盛事，则铁甲隆隆以廓清为要，外邦或有造访，必衔枚亟亟行羁縻之策。各省驻京衙门，迎大吏于红楼，拘访民于陋巷，数十载以为日课焉。虽然，冤怨之气笼罩京师，各省访民壅塞道路，数十载未绝也。</p>\n<p>冀北草民张军者，木兰围场之乡人也，行伍出身，狼行虎步，乡党谓之“奈贼”，满语狼之谓也。国朝中兴之初混迹京师，五十六年（2005）始，以膂力行伍之资入镖局，渐次升，日又新，迄五十九年（2008），已得安元鼎之掌门也。该张混迹京师既久，深谙皇城市井之潜流，觑得访民乃大员之暗疾，地方之喉刺，京师之癣疥，而安元鼎之财源也，乃专司此业，于京师密设监狱，购专车以押运，养打手司擒拿，皂服森森，盔甲凛凛，得各省驻京衙门密授，于驿站埠头密捕苦主，羁押于黑监，凌虐于暗室，收受公帑之后，以铁甲运送回籍，周而复始，累积黑金，三五年竟大富焉。</p>\n<p>安元鼎之恶，得南都揭载而大白于天下。江湖闻此，无不切齿。余则谓：天下之欢，必有不欢者也，京师六部三公必不欢也，各省驻京衙门必不欢也，县乡九品以上必不欢也。不以重典治吏，不申法制之威，则访民流离国中，冤告无门，茵集京师者必也；安元鼎或有率先之败，然公帑密养之安元鼎之属又必再生焉，夫复何言？</p>\n<p>是为记。</p>\n","author":1,"categories":[20534],"tags":[14473,14428,14376]}