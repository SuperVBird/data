{"id":407915,"link":"https://chinadigitaltimes.net/chinese/2015/07/【新史记】老饕餮：滇省车祸书/","date":"2015-07-01T07:00:20Z","modified":"2015-09-24T21:03:43Z","title":"【新史记】老饕餮：滇省车祸书","content":"<p>新史记灾异录之滇省车祸书</p>\n<p>滇邑乃极边之省，山川壮丽，三江发源，土著民风瑰异，族人风情多姿。昔者徐弘祖壮游该省，迄今有《滇游记》存世焉。中兴迩来，问旅者倍，遂为国中旅游大省。</p>\n<p>然则年来颇有远足者殒命该省情事，其首肇者，车祸也。而丁亥以降犹烈。余不忍记述者多矣。唯今春四月二十五日之惨祸，乃不得不记之简牍哉。</p>\n<p>时在己丑四月初一日（公历2009年4月25日）子时许，该省楚雄境内之高速，先有煤车倾覆，横亘道中，稍顷，后车卒至，越煤渣而倾飞，幸无碍，车中人惊悸大难不死，不忍再后车之罹祸，乃诉于有司，地方警卒怠且愠，乃再诉别衙，得其应。警卒旋至，于煤车半里处置警示锥筒三，旋即绝尘而去。</p>\n<p>约卯时，满载旅客之车疾驰而至，见锥筒而慢行，不意其后西瓜车制动失灵，乃訇然撞旅游车之尾，致其飞腾而坠，西瓜车亦跌坠。是时也，客旅车翻滚数匝，车内客血肉横飞，夜黑风高，但闻惨呼漫阡陌；曙光初乍，唯见血色胜土红。当场殒命者十八，不救者继之，总计二十二命。天南地北皆有，老弱新婚参半。</p>\n<p>惨祸出，举国痛。该省有司照例回应，详解祸由，不可谓不及时，救死扶伤，亦不可谓不周恤。然未见痛定之痛之追省，反有回护警卒之漫应。</p>\n<p>未几，夜来报警者出贴，详述报警情事，质疑曰：煤车倾覆至客车罹难，五小时有余，警卒明知大祸伏隐，而仅以锥筒三枚置之半里以外，车未有一毫之挪离，渣无有一两之清扫，锥筒之外，亦无半字之警示，则警卒难辞其咎。又，煤车也，西瓜车也，均以超载而违例行车，相关有司，收罚金而任其行，又得无其咎乎？再后，有揭帖云：该段交警与某修理厂深相结纳，举凡该段肇祸等情，俱得该厂独揽，中分其利云云。</p>\n<p>又近闻：揭帖者接获莫名恐吓，而刊载之网，亦得大衙貌恭之请，嘱其删帖云。不意当事者大愤，有边民。风之末端等强项出，尽述其语于江湖焉。</p>\n<p>则滇省己丑之惨祸，犹有逆变之机也，可拭目以待耳。</p>\n<p>坊间有云：滇省高速，功莫大焉，朝发雪山，夕至热谷，且东西南北俱通，车外风光旖旎，此非溢美之辞也。然则惨祸连连，死亡追尾，亦非耸人听闻之毁誉。余则谓：滇省交警、路政有司等，职司或有常功，守御亦有常法，然则踞大道以搜金，附通衢以擅权等情所在多有，举凡设伏、秘构、迫罚等类，无日无之，积习甚深，功过两抵而已矣！己丑之祸，国中震动，质疑有据，隐情初发，为大衙计：惩其可惩以全其大者，庶几可脱己祸，稍抒民愤而已矣，余则不必冀望也乎哉！</p>\n<p>是为记。</p>\n","author":971,"categories":[28589],"tags":[9102,27588,28590,9233]}