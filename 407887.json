{"id":407887,"link":"https://chinadigitaltimes.net/chinese/2015/07/【新史记】老饕餮：玉树地震书/","date":"2015-07-01T07:00:24Z","modified":"2015-09-24T20:28:34Z","title":"【新史记】老饕餮：玉树地震书","content":"<p>新史记灾异录之玉树地震书</p>\n<p>巴蜀震灾仅三载，玉树复遭涂炭。余作新史记，则蜀西之痛未消，青海之灾忍记，不可不书也，痛哉痛哉！</p>\n<p>岁在庚寅，三月初一日戊辰，西历2010年4月14日晨，青海玉树大震。20日，举国哀，垂赤旗，人同悲，山河咽。二千余生灵化青烟一缕，一万二伤者哭至爱先行。国相鬓发白，音问愁惨，踉跄乎残垣泥路；高僧袈裟红，梵呗度亡，布施于旷野寒风。</p>\n<p>震后未几，援救络绎。有香港黄福荣者，其时于玉树孤儿院为义工，大震袭来，阿福奋勇，带幼孤数人冲出得免，回顾间，见三五孩童未出，遂返身入，竟殁于余震焉。壮哉阿福，川震也曾援手，玉树壮烈捐躯。阿福并香港义工等，乃于震前先入者也，震后例有外邦援救之欲入，遭有司婉拒焉。</p>\n<p>结古镇乃玉树州首府，民宅官衙毁弃不一，而校舍坍塌，覆灭师生之祸，竟与川震同。玉树职校为其最，女生楼舍倾覆其半，数百花季惨殁砾瓦。有军士诉曰：此楼乃危殆之筑也。</p>\n<p>震后三日，有学部大员莅临也，驱越野车过断壁，阅残破校三五，命师生即刻复课，遂绝尘焉。</p>\n<p>震后五日，大寺高僧主持，行大葬之礼，累尸千余于环坑，举火度亡，烟焰蔽空，观者无不痛彻五内。</p>\n<p>震后七日，行国丧之礼，半旗又降，一国同悲。</p>\n<p>呜呼！西南大旱未解，西北又接天灾。晋中悲喜妙移，沪上世博靡金。</p>\n<p>是为记。</p>\n","author":971,"categories":[28589],"tags":[27588,9595,28590]}