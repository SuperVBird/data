{"id":408620,"link":"https://chinadigitaltimes.net/chinese/2015/07/【新史记】老饕餮：药家鑫全案书/","date":"2015-07-29T16:14:42Z","modified":"2015-09-29T16:15:20Z","title":"【新史记】老饕餮：药家鑫全案书","content":"<p>新史记 药家鑫全案书</p>\n<p>     盖吾国每有巨奸大贪之落网，则有司必谓之“要案”，秘其行藏，匿其首尾，甚或戒江湖之哗然，禁坊间之讥议，而以秘档锁鈅之。其布公之鳞爪，每与谣諑异。然则“药案”也者，官媒并网络齐下，江湖共有司一体，迄庚寅冬月而辛卯初夏，汹汹然席卷南北，哄哄然耸动西东，锦衣玉食者噍噍，卖浆引车辈嘈嘈，而未闻禁制之谕旨，以是观之，则“药案”也者，实非“要案”也，是以举国可议，全民皆云，又以是观之，则“药案”也者，乃无关宏旨之公案欤？</p>\n<p>药家鑫者，弱冠才俊也，陕西人士，于西安教坊习雅乐，十指将军战黑白，一双柔荑抚宫商。正青春年少，也唇红齿白。黉宫花前月下，待诏颂圣乐音。庚寅冬夜，驾车出返，忽于通衢冲撞一女名张妙者，下车视之，见其衣衫红绿，度其村姑也。当是时，张妙受创萎地，忍痛张目，似欲强记药车之号，药大恐，忖其追索无度，竟尔迫其身，出刀手刃之，凡八刺。张妙血溅当场，惨死暗夜。药驾车逃逸，未逾里许，再伤行人二，弃车奔逃，为众所擒，付警衙，以轻过获释。未几，有司接获张妙死讯，以刀伤而侦缉。又三日，药之父母亲执其子，投案于有司焉。</p>\n<p>辛卯春，西安有司开审药案，江湖闻此，哗然滔天。雅乐之生员，竟尔凶残屠戮；抚琴之纤指，居然夺命握刀。其不可恕者，张妙已伤，复加刀刃；其大可詈者，疑其农人，恐其追索；报章喜无禁制之令而蛆附，网络恨有虚拟之隔而蝇集。一堂初审，药有悔意，其讼师期以激情轻其罪，其家期以偿金救其子。为张家所拒，意在以命相抵而已矣。三月过堂，四月定谳，决以药家鑫死罪。</p>\n<p>药以非蓄谋且自首在前上诉，意在苟活；其间，江湖判官蜂起，或曰死，或曰生，对垒攻伐，昼夜不休。有刑部警吏李玫瑾者谓之：药之八刺，乃习琴之功，网民大愤，攻李，李辩，攻愈急，至无可辩。孔庆东出，拍案詈骂，谓药死有余辜。张家代言者张显亦频出，谓张家必取药之性命相抵乃罢。西安教授五，联名吁请有司免其死。渐次，国中律讼名宿等纷纷放言，语涉极刑之存废。此诚庚寅以降纵放言论之唯一也。</p>\n<p>迄辛卯初夏，西安有司再开二堂，药之死罪遂定谳，大理寺复核照准，6月7日，药家鑫密死于西安。药父庆卫期以全尸葬，为有司所拒，药庆卫不忿，发文斥之。<br />\n又十余日，张家举张妙葬礼，挽联同标语齐飞，诔词共痛诋并悬。至此，药案或终局焉。</p>\n<p>论者或谓：自古杀人者偿命，药之获死，宜也。余亦谓：宜也宜也。然则药案之争，堪可玩味者三：黉宫才俊，雅乐学子，豺狼其性，暴烈如斯，则黉宫之教可咎，父母之过可追，一也；江湖纷争，动辄左右，丧礼俨然讨逆，族群撕裂如斯，乃当下国人实况，二也；庚寅至于辛卯，凡药案则言论放纵，非药案则森森禁言，如是，则可言者无非药案一类，噫嘻！非药案再出，乃有放言之机欤？</p>\n<p>是为记。</p>\n","author":971,"categories":[28589],"tags":[27588,28590,15908]}