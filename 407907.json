{"id":407907,"link":"https://chinadigitaltimes.net/chinese/2015/07/【新史记】老饕餮：克拉玛依火灾书/","date":"2015-07-01T07:00:16Z","modified":"2015-09-24T20:36:42Z","title":"【新史记】老饕餮：克拉玛依火灾书","content":"<p>新史记灾异录之克拉玛依火灾书</p>\n<p>甲戌狗年冬月初六日（1994年12月8日），新疆克拉玛依市突发火灾惨剧，距今四千三百余日。每逢祭日，草民有公祭之大哀，朝堂无悲悯之稍顾，网络有追索之声讨，报章无片纸之奠祭。吏员衮衮夸盛世，草民惺惺而相惜，和谐之道如此而已矣。</p>\n<p>是日也，新疆学政等莅临克市查察，该市学监并吏员等诚惶诚恐，期以谄媚获赏，大举歌舞迎宾。学政并属吏二十六头，歌舞学生七百九十六名，于友谊宫献演也。二十六头人形敞怀腆肚于前列，十五学校师生粉妆彩衣于冽风。申时许，忽有火球惊暴于台，须臾卷席，薄纱丝绒腾烈焰，管弦噤声，彩妆童稚莫名惊。当此时也，克市吏员某大喝曰：“学生止！请老爷先！”师生于是乎止，二十六头于是乎奔，竟无一头得回禄之燎，公母等全身而退焉。</p>\n<p>然则宫内燎焦也。当逃之际，二十五头抢先机，难逃之时，七百师生陷绝地。花季少年忍相踏，彩妆燎去血烟加。烟火烈烈，求生孩童以尸垒，惨呼阵阵，护犊老师以身殉。退休教师孟翠芬者，以身覆学子，身焦肤裂而学子活；班主任阿米娜先得脱，不忍学生在内，返身入火海；校长王素岩，救得学生二，复入，不出。校长张莉，副校长倪振性三入火海，竟尔桃李俱焚。教师周健，力举火门，皮焦肉烂，而学生多人得以出。副校长毛民新，力救学生六人，亲生子不得救……四十余教师，三十六殉难，中有校长五……虽然，二百八十八孩童不救，去也！去也！哀哉！哀哉！</p>\n<p>惨祸出，次日克市大雪焉。举国哀鸣，世界震惊。国朝四十五年冬月之大悲者，不见国旗之哀垂，仅闻龙颜又震怒。四十六年（1995），当局惩二十六头之半数，其最重者，仅获刑期六年也。而大呼曰“老爷先，学生止”之某吏员，迄今未知谁何焉。</p>\n<p>论者曰：逝者往矣，罪者罚矣，痛定思痛，克市惨剧或者不再也。余则谓：非也！十二年以来，火焚水灭幼稚者何曾绝迹？非但未绝，前仆后继者也。晨练之生，以血肉垫车轮；同窗颂读，得洪水而灭顶。盖“老爷先行”不绝，则草民横尸其必，有何怪哉？<br />\n呜呼哀哉！桃李俱焚之盛世！</p>\n<p>是为补记。</p>\n","author":971,"categories":[28589],"tags":[8830,27588,28590]}