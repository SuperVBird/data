{"id":407897,"link":"https://chinadigitaltimes.net/chinese/2015/07/【新史记】老饕餮：丁亥雪灾书/","date":"2015-07-01T07:00:48Z","modified":"2015-09-24T20:30:35Z","title":"【新史记】老饕餮：丁亥雪灾书","content":"<p>新史记灾异录之丁亥雪灾书</p>\n<p>       丁亥岁晚，半壁雪灾。东南数省冰雪涂炭，湘黔以东苦雨狼藉。大江自巴蜀以下风雪相继；湘黔鄂皖地惨天愁。是时也，猪鼠之交迫近，千万草民东西奔突，期以除夕之聚；省道大吏南北举会，分食肥瘦之缺。</p>\n<p>       盖中兴迩来，大都煌煌，乡村赢弱，青壮入城去，妇孺植青苗。粤省客居者千万，北地滞留者万百。举凡都市所在，流民无不与焉。一岁之中，清明、端午、中秋等类，朱门肉臭有余兴，工棚但闻思乡哭。至若五一、国庆等，肉食者坦腹，劳作辈披星。是以佳节未必佳嘉，唯有春节必归者也。当是时，千万之民南北往还，半月之内东西汇流。国朝三十五年左近（1985），始兴“春运”也。年年春运，今又春运，未料铁甲不敌天公，人算不及天算，亥猪岁末抖擞，子鼠瑟瑟迟来。</p>\n<p>      京九纵贯南北，咽喉伏于三湘。三九以降，恶雪纷纷，冻雨接踵，输电塔轰然萎地，电气车奄然残喘；大道以冰甲扼车，机场得雪凝折翅。春运有首日之封，迄无善终之日。司天监日报大红之警，宣谕台夜颂盛世之歌。雪压武汉，市井小民瑟缩陋巷；鱼肥武昌，鄂省大员争位正忙。广州六十万众席地流花，皖中数千车辆雪路首尾。女学子以血以肉供奉轮毂，张委员无廉无耻叫嚣改名。君上遥致体恤之意，宰相鞠躬殒命之家。然则封冻不解，云破天开之期，万家团聚梦碎。</p>\n<p>     论者曰：天灾不可免，非人力所能及也。余则谓：非也。天灾者，固也，人祸之烈，猛于天灾者也。东南半壁，国之要穴，铁道并电力等衙司，居常无有恐惧之心，所谓预案无非文案。高速衙门等，但知设卡劫金，不闻抵御灾变。千万草民逆旅于途，饥寒交迫，老弱待毙，被灾各省之大员，安然举会于暖阁，分肥走马于广厦。智者曰：天灾十日，半壁尚且摇动，一旦干戈起，孰难料吉凶。诚哉斯言。</p>\n<p>     是为记。</p>\n","author":971,"categories":[28589],"tags":[21162,19785,27588,28590]}