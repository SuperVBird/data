{"id":407131,"link":"https://chinadigitaltimes.net/chinese/2015/07/【新史记】赖昌星列传/","date":"2015-07-01T07:00:54Z","modified":"2015-09-24T23:33:20Z","title":"【新史记】赖昌星列传","content":"<p><a href=\"http://chinadigitaltimes.net/chinese/files/2015/09/95a98bae63.jpg\"><img src=\"http://chinadigitaltimes.net/chinese/files/2015/09/95a98bae63-218x300.jpg\" alt=\"95a98bae63\" width=\"218\" height=\"300\" class=\"alignnone size-medium wp-image-407132\" srcset=\"https://chinadigitaltimes.net/chinese/files/2015/09/95a98bae63-218x300.jpg 218w, https://chinadigitaltimes.net/chinese/files/2015/09/95a98bae63.jpg 290w\" sizes=\"(max-width: 218px) 100vw, 218px\" /></a></p>\n<p>闽人赖昌星，国朝五十年（1999）亡命于外邦，迄今六载，我朝虽动天威之怒，屡迫加拿大械其归，然则彼邦律法森严，明知其为巨盗魁首，仍视乎平等之众生，三堂会审不得其详，乃继之五堂以外，虽繁文缛节，不厌其烦，此乃彼邦文明处，不可不赞者。然则赖氏之归，未知何年也。</p>\n<p>盖赖氏昌星，闽中一介农夫尔，国朝九年生人，少年贫贱失学，愁惨度日，然心机敏聪，尊老护幼，虽排行其三，然友兄爱弟，乡人颇誉之。国朝四十年以来，闽浙乃中兴之大省，开放之前驱，既濒于大海，复占中兴之先机，赖氏乃脱颖出焉。</p>\n<p>先是，赖氏开估衣铺于乡里，牛刀小试，小富未安，其间，纵小艇而夹带私货，驱芥舟而私过海关，竟得走私之利，且亦屡试不爽，乃移居香港，排兵布阵，树远华之招牌于闽粤，开走私之通道于东海，四十七年以来，竟尔暴富东南，遂成商界巨子。地方大员授其桂冠，督抚道台坐其上席，赖氏环头豹眼风光于外，家族鸡犬升天荣华于乡。此诚赖氏九族之嘉年者也。</p>\n<p>夫走私，国之痈疽，朝之隐伤，于私立可巨富，于公银税流失，故明清以降，或者闭关禁海，或者关卡虚设，然闽粤浙之民颇习此道，相沿成习，代有枭雄巨魁出焉，国朝中兴以来，海禁大开，虽关哨森严，究竟疏而不密，赖氏以下，正未知群盗几何焉。</p>\n<p>夫赖氏，枭雄也，察官吏之贪婪于胸，定收伏之计于内，喜孔方者献之以金银，好淫欲者奉之以美色，上收四品大员于京师，中擒六品花翎于红楼，下拿七品小吏于关卡，于是乎上下无所不通，左右无所不畅，乃纵其艇艐破浪乎东海，来往乎列国，免检于必检之森严，避缴于必缴之赋税，计四十七年（1996）以来，走私五百亿，逃税三百亿，身家百亿余，且收伏大小吏员二百余口。</p>\n<p>五十年秋八月，赖氏携妻儿投加拿大，案发，天威震怒，有司彻查，大小有染之官，或论死，或械狱，或夺官，或谪庶，天下大哗，舆情汹汹，至今未绝其响。</p>\n<p>论者曰：赖氏之败，国家之幸也，杀一儆百，赖氏以后，或者海疆稍可静也。余则谓：不然，赖氏之兴，乃朝纲腐败之证也，夫红楼之奢靡，小巫也，歌星之坐驾，绯闻也，大案之告破，非功也，耻也。一介匹夫，竟成世之枭雄，时势之造也夫！舍其天时、地利、人和，赖氏之匹夫仍匹夫也；然则天时、地利、人和如旧，或乃更甚于彼时，则张氏李氏等匹夫遽尔枭雄者，然也。</p>\n<p>是为传。</p>\n","author":971,"categories":[18270,18269,28589],"tags":[28189,27588,17355]}