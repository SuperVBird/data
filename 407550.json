{"id":407550,"link":"https://chinadigitaltimes.net/chinese/2015/07/【新史记】南京爆炸书/","date":"2015-07-01T07:00:42Z","modified":"2015-09-22T22:02:44Z","title":"【新史记】南京爆炸书","content":"<p>岁在庚寅，内外多事。这边厢美韩犁浪逐风，铁甲飞弹溅东海；那边厢东亚歃血结盟，南海诸岛誓争锋。内则大连爆油管，吉林流毒河，三峡以下半壁泽国，关东以内水漫平川。朝中无大事，民情亦安堵。</p>\n<p>未料南京竟有惊天之爆。西历7月28日十时许，巨爆腾空，火裂低云，故都得三摇之烈，国父有九泉之惊。是时也，民居坍颓，窗碎门倾，车融体化，草焚树摧。草民惨矣，近者无形，中者裂身，远者炙体。方圆数里糜烂，满城医馆哀鸣。</p>\n<p>是时也，有南京电视人撮影于狼籍之地，期以真相告之，而官员某临镜斥曰“尔等谁何？尔官谁何？谁何允尔等？”三问三斥，南京电视人等萎顿收声，唯唯焉，悻悻焉。而真相从兹绝也，唯江宁府衙之辞也乎哉！</p>\n<p>爆燃惊世，举国殷殷垂注，人民切切盼知，而江宁府谓之十人亡，数百伤，信欤？江宁府衙可三问三斥属下记者，而无力钳制网络江湖也，亲历者有凿凿之图证，伤损者有哀哀之告贴，真相如何？夫复何言欤？</p>\n<p>坊间指证云：爆燃之地，乃拆迁之所，工厂毁弃多年，祸端隐伏地下，去岁曾有草民警告，而官府充耳不闻，终乃引爆。以是观之，人祸无疑也。</p>\n<p>致哀于被祸之小民，鄙夷乎江宁之官吏。昔日有屠城之耻，今日添残民之罪。多事之秋，不闻勤谨之政；盛世之下，又见惨祸之增。</p>\n<p>是为记。</p>\n","author":971,"categories":[28589],"tags":[28189,13324,13323,28590]}