{"id":406782,"link":"https://chinadigitaltimes.net/chinese/2015/07/【新史记】赵忠祥列传/","date":"2015-07-01T07:00:23Z","modified":"2015-09-22T23:35:56Z","title":"【新史记】赵忠祥列传","content":"<p><a href=\"http://chinadigitaltimes.net/chinese/files/2015/09/404234254910.jpg\"><img src=\"http://chinadigitaltimes.net/chinese/files/2015/09/404234254910-200x300.jpg\" alt=\"404234254910\" width=\"200\" height=\"300\" class=\"alignnone size-medium wp-image-406783\" srcset=\"https://chinadigitaltimes.net/chinese/files/2015/09/404234254910-200x300.jpg 200w, https://chinadigitaltimes.net/chinese/files/2015/09/404234254910-682x1024.jpg 682w, https://chinadigitaltimes.net/chinese/files/2015/09/404234254910.jpg 1333w\" sizes=\"(max-width: 200px) 100vw, 200px\" /></a></p>\n<p>赵公忠祥，北京人氏，皇家御用宣谕使者也，听命于司礼监，俯首于黄门郎，于宣谕之台牛马走。非权贵而权贵垂青，非贵胄而贵胄私喜，盖因赵公别有绝技焉。</p>\n<p>夫赵公，声若洪钟，音若金吕，高低抑扬，亢仄自如，每有宣谕，无不顿挫悠扬，声声入耳者。或有圣谕昭告天下之时，司礼监必奉旨钦点，则赵公必运动七窍，腹走真气，胸溢豪情，启丹朱之唇，转多情之珠，掀忠厚之鼻，乃至垂涕泣之泪，娓娓而诵圣谕，款款而宣洪恩，闻者如痴如醉，听者欲仙欲死，如是则上悦下喜，赵公名矣。</p>\n<p>然赵公之计不止此耳：腊尽除夕，宫中宴舞，与民同乐之际，则赵公必粉妆登台，执文武山呼之牛耳，领内侍谢恩之班头，颂河海清晏之辞赋，宣五洲捷报之瑞祥，化干戈为玉帛，扫狼烟为凯歌，当是时也，万民涕泣天恩，朝野歌舞达旦，此皆赵公于宣谕台鼓舌簧之功也，由是而赵公受赏无算，老而愈名也。</p>\n<p>又，赵公精于兽语，举凡两足四脚，无翼有翅，食肉反刍，甚或蚊纳虫瘿，赵公多有识之者，每有所述，无不绘行绘色，状其逼肖，妇孺辈往往痴迷，竟不知人兽之别也。</p>\n<p>甲申卯月，忽有民妇某伏阙上书，诉其与赵公苟且事。赵公大愤，直斥其非，言某女欲行讹诈也。有司案验，未得其详，然朝野耸动，城乡争说之势已成，或斥妇欲暴大名，阴图叵测，或非赵公窃据名器，而私行不轨。赵公之盛名危矣！</p>\n<p>太史公曰：“赵公处庙堂之尊，动则宇内仰慕，言则四海归心，俨然有不朽之势，而一朝惊变，天下汹汹者，何也？彼以圣人自期而天下必以圣人期之也。信乎！君子慎独而已！”</p>\n","author":971,"categories":[28589],"tags":[28189,27588,19616]}