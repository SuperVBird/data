{"id":407901,"link":"https://chinadigitaltimes.net/chinese/2015/07/【新史记】无锡水荒书/","date":"2015-07-01T07:00:11Z","modified":"2015-09-24T20:33:47Z","title":"【新史记】老饕餮：无锡水荒书","content":"<p>新史记灾异录之无锡水荒书</p>\n<p>丁亥初夏，股市牛熊接踵，印花夜半突开。桂省闻暴民举火，滇黔于假日覆车。继之，则太湖变色，无锡水荒也。</p>\n<p>盖太湖，东南形胜之冠玉，江浙水乡之绝景。无锡坐拥湖之北，开轩收美景，取水煮乌龙。三千年以将，吴越金戈铁马，湖光潋滟依然。无锡可采曰无锡，无锡无水天下笑。</p>\n<p>盖中兴迩来，物欲横流，竭地利以逐金，断活水以搜银。长江浩浩，不敌大坝之横阻，太湖淼淼，难填东南之壑欲。是以万顷之浩荡，萎涸于肥膏浓酒之流溢；季军之大湖，腐败于顶戴花翎之飞觞。</p>\n<p>蓝藻之属，得污物之润养，有余废之助兴，官商不识藻味，草民何知藻毒？天公不吝奥热，东南炎夏爽约。是以蓝藻不蓝，以浓稠之绿晒尸；无锡无水，坐太湖之滨见愁。市井抢购净水，下焉者肩驭，中焉者车载，上焉者宅送。官衙出安民之告示，曰无忧、曰小害、曰稳定、曰同仇；坊间传切齿之谣諑，咒贪渎、咒大腐、咒天道、咒时艰。浓臭之消，唯待风云怒聚，雨消水华之日也。</p>\n<p>论者曰：天灾不可免，祸福旦夕间。江山一统，至清之湖何在？是以太湖之灾无非早迟，炎夏前移，则雨季亦必早至，雨来祸消，其必也，无忧可也。余则谓：不然。天灾天消之，人祸人弭之，天灾不可免，人祸当可避。一统江山之内，至清之湖几稀，无一湖非人祸所致。蓝藻之祸，殆非今日肇始，亦非我朝独被其祸。夷方东洋，南北美洲，举凡湖光之下，藻类无不生焉。蓝藻之毒，西夷有反制之方，我朝独无还手之力乎？宁信其有也乎哉！</p>\n<p>是为记。</p>\n","author":971,"categories":[28589],"tags":[24383,27588,10823,18119,28590,9013,28609]}