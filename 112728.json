{"id":112728,"link":"https://chinadigitaltimes.net/chinese/2010/10/普通襲擊罪？唔好浪費公帑啦/","date":"2010-10-12T16:07:19Z","modified":"2010-10-12T16:07:19Z","title":"普通襲擊罪？唔好浪費公帑啦","content":"<p><p align=\"right\">葉一知</p>\n<p>奇聞年年有，今年特別多。<a href=\"http://hk.news.yahoo.com/article/101010/18/kn3y.html\">傳媒報道</a>：一批市民下午到中聯辦開香檳，慶祝劉曉波得到諾貝爾和平獎。一名中聯辦保安員，投訴被香檳濺濕，警方以普通襲擊罪，拘捕一名開香檳的女子。</p>\n<p>我唔係讀法律，但自問係一個有common sense的人，我的結論係：如果呢件事告得入，呢個世界仲成世界嘅？</p>\n<p> </p>\n<p>一個人的舉動能否構成襲擊，第一件事要看動機吧？沒有動機，點能夠用「襲擊」二字？我屋企個花盤跌落街傷到人，雖然可以入我罪，但只係疏忽罪，絕對唔係襲擊罪，除非我吼準一個人掉個花盤，就算傷唔到佢，都可話係襲擊。一架飛機失事撞雙子大廈，不是襲擊，但擺明係要摧毀大廈，就係恐怖襲擊。此才是「襲擊」二字的用法。</p>\n<p>我就當香檳係大殺傷力武器吧。如果在卡拉OK慶祝生日開香檳，動機好清楚，係慶祝生日，即使你俾香檳顏射，你報警話朋友開香檳襲擊你，差佬(暗裏)唔X到你飛起兼警誡你阻差辦公，我就唔姓葉。而市民喺中聯辦開香檳，我相信佢已好清楚表明動機係慶祝劉曉波獲獎，而唔係一路開香檳一路大叫「用支香檳射爆保安條香賓」，該女子也沒有拿着支香檳好似玩獎門人咁狂射個保安吧？如果咁都可以話有襲擊動機，下次我開香檳慶祝自己生日，有個市民行過俾果下「噗」一聲嚇到心臟病發，你咪可以告我誤殺？</p>\n<p>既然係示威集會，就唔係出來飲茶食飯，必然有示威動作，只要示威動作不是有襲擊他人的意圖，又怎可能成為襲擊動機？如果呢單案可以入罪，以後香港根本唔可能有示威，任何舉動你都可以視為襲擊。或者，當局就係想咁！</p>\n<p>此事之荒謬處，實在太得人驚，唔係太蠢都可以諗到件事幾反智：今日係開香檳，下次去為六四死難者上香就是使用化學武器，意圖令人患癌而蓄意謀殺，再唔係，你示威嗌得大聲，保安心血少嚇親，又變左係用「獅吼功」襲擊人，還有可成為細菌武器的飛沫……咁都入到罪，真係移民大陸好過。但係如果明知告唔入，只係殺雞儆猴，就唔該唔好浪費法庭資源，浪費公帑。啲官成日話法庭的資源好珍貴，唔容許俾人濫用，果啲有錢佬係唔係都民事訴訟，已夠乞人憎，而家反過嚟由警方係由告唔係由告，係咪嫌法庭冇野做？係咪嫌公帑多得滯？</p>\n<p>喺劉曉波得獎之際，理應自由好多的香港出單咁嘅醜聞，真係令人憤怒。以前我會諒解警方，大家各為其主，盡其職責，根本怪不得佢哋。但近年警方的手段越來越荒謬，呢單嘢係荒謬中嘅極致，再咁落去，市民的怨氣無從宣洩，必定係越滾越大，最終就係官逼民反，何來甚麼「和諧」的屁話？</p>\n<p> </p>\n<p>P.S. 唔知個女人係咪好似Amina咁「家境優秀」, 唔係就慘了!</p>\n<p> </p></p>\n","author":176,"categories":[1],"tags":[]}