{"id":107608,"link":"https://chinadigitaltimes.net/chinese/2010/09/我要發爛渣/","date":"2010-09-24T21:57:19Z","modified":"2010-09-24T21:57:19Z","title":"我要發爛渣","content":"<p><p align=\"right\"><span></span><span>野蟹</span><span> </span><span></span></p>\n<p><span>老實對你說，香港已漸漸變成「發爛渣之都」，而香港人早晚會發覺「發爛渣」會為自己帶來無窮利益。正是：「只要發爛渣，著數一把抓」。</span></p>\n<p><span>首先，要在香港發爛渣攞便宜其實非常簡單，不分階級，不分膚色、血色(聞說香港近日以自染藍血為時尚)，無須受過良好教育。不論你是<a href=\"http://hk.apple.nextmedia.com/template/apple/art_main.php?iss_id=20091021&#038;sec_id=462&#038;subsec_id=830&#038;art_id=13334518\">形象健康的電台DJ</a>，抑或金管局高層，最緊要夠狠夠狼夠面皮厚，見佛殺佛，見警刮警，見地勤羞辱地勤！</span></p>\n<p><span></span></p>\n<p><span></p>\n<p><span>「歡迎乘搭變態航空&#8230;&#8230;.」男地勤說。<br />「小！我要上機，快D開門。」發爛渣一號。<br />「先生，對唔住，你遲到喇，去吉隆波班機就快要起飛啦…….」<br />「P你個K，吉你個波，隆你個波！幾分鐘你地都唔等？」<br />「陳奕迅都有歌仔唱啦，天氣不似如期 但要走 總要飛 道別不可再等你 不管有沒有機。」<br />「收皮啦你，我要見你經理。」<br />「先生，請你唔好再講粗口，亦都唔好再推我，不過你唔洗驚，我地係唔會報警嘅。」<br />「小你！我明明見架機仲喺跑道上面，都未起飛！」<br />「對唔住，先生，最多我地俾你搭下一班機，可以upgrade你到商務客位。」<br />「………」發爛渣一號蘊釀下一輪發爛渣。<br />「咁啦，先生，我地upgrade你去頭等倉，再唔係就駕駛倉都得。」<br />「………」<br />「好啦，靜靜雞話你聽，我地仲會提供一個空中服務員貼身款待你，包括幫你揼骨出火。你知啦我地變態航空一向秉承乘顧客為先的宗旨，會盡量滿足顧客的需要，包括男人原始本能的需要。」<br />「………」發爛渣一號面露淫笑，向鏡頭做出勝利手勢。</span></p>\n<p><span>沒錯，這個顧客至上的社會，只要你懂得發爛渣，你便有機會成為航空公司，甚至乎各大公司的貴賓。<br />下次在香港搭飛機，無須咁早出門了，記住要最後一分鐘才到候機室，這樣才可以舐盡著數。<br />誰說「守時是美德」？「守時是美德」，那是上一代的價值觀了，在這個以我為先的時代，守時是會蝕底的。<br />總之，發爛渣簡直就是我們的通行証、護身符、旅遊八達通。<br />記住，慳得一蚊得一蚊，賺得一次得一次。大家要做一個精明的惡死消費者啊！<br /></span></p>\n<p></span><span></span></p>\n","author":176,"categories":[1],"tags":[]}