{"id":407893,"link":"https://chinadigitaltimes.net/chinese/2015/07/【新史记】老饕餮：乳糜前传/","date":"2015-07-01T07:00:24Z","modified":"2015-09-24T20:29:00Z","title":"【新史记】老饕餮：乳糜前传","content":"<p>新史记灾异录之乳糜前传</p>\n<p>   戊子秋八月，奶粉案惊爆我朝焉。岁中蜀西之惨祸隐于半百之金，夏末鸟巢之光焰难照三鹿之毒。举国大哗，世界瞠目，鼠年诚多事之岁也。</p>\n<p>   先是，陇上边鄙之区首现幼婴奇症，嗷嗷待哺之婴童，母不乳子，而以牛乳之粉末哺之。稍长，则便溺滞痛，下腹坟起。乃求医，透照之下，竟于肾囊得结石焉。求医之童非三五，一日之中竟半百。细察哺乳之粉，冀省三鹿所产十之八九也。甘省医衙虽大疑三鹿之粉，然上呈文书有投鼠忌器之嗫嗫也。虽然，则幼婴腹藏牛黄之症，终乃惊现于陇上，渐次漫患乎盛世也。</p>\n<p>  鸟巢鸣金之余韵未消，残奥不仁之搏战在即，而三鹿于围猎中落荒而出也。盖三鹿，冀省之名坊，乳业之大鳄也。纽西兰以乳品之最而参其股，石家庄赖税利之丰而仰其息。陇上童婴哀嚎之后，则苏鲁皖豫、湘鄂赣宁等数省，继现三鹿之牛黄结于千百婴幼之腹焉。江湖耸动，网络追击。舆情汹汹，官媒并坊间合流；朝野忿忿，斥骂共诛讨洪汇。当其时也，残障之搏不忍观，争看奶粉围歼战。三鹿始而辨，继而恐，冀省始而默，继而绥，侦骑四出，捕奸商二，押疑犯七十余。三鹿则前倨后恭，退货于灭顶之际，致歉于众怒之中。</p>\n<p>  中秋甫过，宣谕台竟有助燃之薪也，昭告天下曰：有司厉行察查之下，我朝二十余乳糜之业，竟尔太半有投毒之恶证也。举凡蒙牛、伊利、雅士利等，均蒙昭彰也。天乎！天乎！</p>\n<p>  余作新史记数载，得列传、恶政、滑稽、冤屈、灾异等凡数百通，唯此传有百骸俱痛之恨焉。牛乳非毒，奸商使其毒；天道无罪，世道诱其罪。奸商之毒，牛知之而不能言，世道之毒，人知之亦不得言。牛而能言，必以畜牲不如状此辈；人或得言，必以世道之清攻其毒。国之威仪恨不壮，金银如山耀其威。言有苛禁，刑无刚法，则贪渎如许，奸商如缕，有何怪哉？</p>\n<p>  幸哉！有司之察查昭告，幸哉！官民之一体究责，然则此幸，以婴幼并父母之惨苦为代价也，以是观之，又复大痛矣哉！</p>\n<p>  是为前传，期以后传有恤民之实也。是为记。</p>\n","author":971,"categories":[28589],"tags":[12724,28189,27588,9561,28590]}