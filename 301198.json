{"id":301198,"link":"https://chinadigitaltimes.net/chinese/2013/06/香港獨立媒體-社運八方：邊個係斯諾登嘅支持者/","date":"2013-06-28T07:47:53Z","modified":"2013-06-28T07:47:53Z","title":"香港獨立媒體 | 社運八方：邊個係斯諾登嘅支持者？","content":"<div>\n<div>\n<div>\n                    <img class=\"imagefield imagefield-field_image\" width=\"500\" height=\"333\" alt=\"\" src=\"http://www.inmediahk.net/files/column_images/who%20support%20S.jpg?1372401166\" />        </div>\n</p></div>\n</div>\n<p>（圖片來自 Facebook: <a rel=\"nofollow\" target=\"_blank\" href=\"https://www.facebook.com/photo.php?fbid=597252513640970&#038;set=a.597248946974660.1073741845.100000686812289&#038;type=3&#038;theater\">Ngan Piu</a>)</p>\n<p>斯諾登離開咗香港，喺香港嘅新聞重點變左特區政府嘅做法會唔會影響中美關係，以及究竟邊個係斯諾登喺香港嘅支持者。中美關係八方唔識講，但斯諾登支持者方面，因為近水樓台，都八到啲野。</p>\n<p><strong>又關陳玉峰事？</strong></p>\n<p>追呢條新聞嘅媒體分兩類，第一類係親中左派報紙，佢地對何俊仁話係來自北京嘅中間人勸走斯諾登好不滿，因為咁樣影響咗強國形象，搞到連厄瓜多爾都比唔上，所以話係何俊仁同陳玉峰影響斯諾登離港嘅決定。</p>\n<p>大公報鬧何俊仁其實都叫做有幾分根據，起碼老何自爆有同斯諾登食 pizza 慶祝生日啦，但拉埋陳玉峰落水就真係估佢唔到！<a rel=\"nofollow\" target=\"_blank\" href=\"http://news.takungpao.com/paper/q/2013/0626/1714176.html\">大公報仲強調 Melody 係佔領中環嘅核心人物</a>！</p>\n<p>八方抅晒頭，點解 Melody 會被點名呢？佢係訪問過何俊仁關於佔中一次，但全港數數埋埋好幾十個記者都訪問過老何啦，唔通佢帶晒啲人去見斯諾登？</p>\n<p>大公靠估式文章，可能係因為Melody 係獨媒嘅活躍作者，而今次斯諾登事件，獨媒又反應奇快，出完報導又出聲明，最後仲搞埋遊行添。</p>\n<p><strong>靠估變事實，大公果然強！</strong></p>\n<p>靠估變事實，大公真係令人嘆為觀止，唔怪之得 Melody 懶得同佢澄清，索性喺 <a rel=\"nofollow\" target=\"_blank\" href=\"https://www.facebook.com/ChanMelody/posts/10152983716760711\">Facebook 到話</a>：「没錯啦，我是有見到斯諾登，而且千叮萬囑叫他去冰島一定要帶埋我去，當時我手機沒放入雪櫃，一定是這樣便給作者知道了。」</p>\n<p>而獨媒嘅阿藹亦<a rel=\"nofollow\" target=\"_blank\" href=\"https://www.facebook.com/oiwan/posts/10151786270374673\">加入恥笑行列</a>：「呢兩日俾記者追瘦，問獨媒做咩要聲援斯諾登，係咪有咩中間人，原來係陳玉峰！早知我唔使顧左右而言他，叫佢地睇大公報。」</p>\n<p>其實只要睇番 Melody 過去一兩個星期嘅 Facebook Timeline，就知道佢無可能有份處理斯諾登單野，佢除咗忙自己 law firm 嘅文件外，精力仍舊擺喺佔中度，6月16號參加完<a rel=\"nofollow\" target=\"_blank\" href=\"https://www.facebook.com/notes/chan-melody/%E5%BE%8C%E8%A8%98%E5%9F%BA%E5%B1%A4%E5%A9%A6%E5%A5%B3%E7%88%AD%E6%99%AE%E9%81%B8%E8%A8%98%E6%8B%9B/10151459122219149\">「基層婦女爭普選」嘅記招後</a>，就喺度諗點樣幫基層婦女組織一個幫到佢地發聲嘅寫作工作坊，幾日後就泡製出一個「囡囡囡寫作一團」嘅計劃書。除非陳玉峰識分身同分心，點可能幫到斯諾登先生？</p>\n<p>不過，自從 Melody 被警察低調通緝後：「我們都是陳玉峰」變成口號，中間人真係有可能係陳玉峰嘅分身。</p>\n<p><strong>邊個係斯諾登嘅支持者？</strong></p>\n<p>講完靠估同靠老屈嘅媒體，都有唔少正路做新聞嘅記者追查究竟邊個喺香港幫助斯諾登。八方整理咗啲資料：</p>\n<p>法律支援：根據 SCMP 講，最早支援嘅律師係難民律師 Robert Tibbo，而佢係難民組織 Vision First 嘅顧問，另一位係何謝韋律師樓嘅文浩正，大概因為同一律師樓嘅關係，何俊仁較早知道斯諾登喺香港，但佢並唔係斯諾登代表律師，所以無受到律師與委託人之間嘅保密協議約制，成為媒體追殺式訪問嘅目標。</p>\n<p>媒體支援：其實最早喺香港接觸斯諾登嘅係《衞報》記者，佢地五月底、六月初就已經到香港，負責拍攝斯諾登嘅記者 <a rel=\"nofollow\" target=\"_blank\" href=\"http://www.salon.com/2013/06/10/qa_with_laura_poitras_the_woman_behind_the_nsa_scoops\">Laura Poitras</a>仲喺獨媒準備緊遊行時，突然出現喺辦公室，原來佢拍緊斯諾登嘅紀錄片，其間千叮萬囑叫獨媒義工唔好同人講佢仲喺香港，因為實俾行家追殺，但佢依家大概已經離開咗香港， 爆出來亦無傷大雅。喺斯諾登段片公開前，Laura 一直將自己困係酒店，雖然好想出去趁下六四燭光集會，但係無辦法，只可以睇電視。</p>\n<p>親北京陣營示愛：因為呢件事挑戰美國霸權，當斯諾登同《南華早報》講 NSA 黑入香港（中大）同北京（清大）嘅網絡後，親北京政團加入聲援斯諾登，李慧琼率先喺6月15日早上，民間聲援行動前去美領示威，但因為行動太急，搞到佢自己嘅群眾都唔知，結果有三、四個「愛」字頭嘅組織者，竟然去咗下午嘅民間示威，到場後見到講者全都係泛民，好不滿，自己圍埋一角鬧，但堅持行足全程。佢地好想斯諾登留港，可以大展反美愛國愛黨神威，所以對斯諾登走咗好失望，而當何俊仁爆出話係北京中間人勸走佢地嘅斯諾登，就認定係何俊仁別有用心，毁佢地大業。</p>\n<p><strong>駐港老外</strong></p>\n<p>老外支援：香港作為國際城市，有一大堆老外在港活動，有啲係金融精英，有啲係媒體人，有啲係外語教師，有啲係國際組織嘅職員。佢地好關心國際政治，當中好多人都睇唔順眼英美霸權，6月15日同獨媒一齊發起遊行嘅 blogger，Tom Grundy 就係呢類人。佢喺2005年反世貿時，就著住一件好似肯德基家鄉雞嘅毛毛雞衫喺 TVB 後面示威，抗議媒體扭曲反世貿示威。佢 HongWrong.com 嘅網站，聚咗一堆停留係香港、較進步嘅老外。 </p>\n<p>民間支援：民間郁得最快嘅係長毛同獨媒，除左長毛，香港仍然有唔少無政府主義、托派同反對美國霸權嘅左翼力量，部份喺6月13日率先跟長毛去咗美領館示威，部份如「街工」、「全球化監察」、「社會主義行動」、「自治八樓」等就以團體名義加入咗6月15日由獨媒統籌嘅民間聲援期諾登遊行。</p>\n<p>至於獨媒，今次可謂反應奇快，於《衞報》爆出斯諾登喺香港當日，就出咗篇〈<a rel=\"nofollow\" target=\"_blank\" href=\"http://www.inmediahk.net/edward-snowden\">別交出捍衞我們私隱的爆料人 Edward Snowden</a>〉，立場鮮明；同日仲追多篇<a rel=\"nofollow\" target=\"_blank\" href=\"http://www.inmediahk.net/snowden-0\">冰島駐港領事的回應</a>，第二日出埋「獨立媒體（香港）」嘅<a rel=\"nofollow\" target=\"_blank\" href=\"http://www.inmediahk.net/snowden3\">聲明</a>同一啲譯文、跟進報導，到第三日，就開始推遊行。</p>\n<p><strong>獨媒角色</strong></p>\n<p>唔少記者追問，點解獨媒咁快決定落水？其實香港只有好少組織關注網絡自由，莫乃光嘅互聯網協會算做最老牌，但佢地唔係動員型嘅組織，而獨媒則為機動性較大嘅新派組織，因為有一位專門跟進媒體政策嘅組織幹事，對呢類事件內部一講就明，連八方呢類科技盲都好快理解到錂鏡行動離譜之處。</p>\n<p>另一個反應快係因為其中一位獨媒嘅核心成員阿藹是網站「全球之聲」(globalvoicesonline) 嘅編輯。聽講佢6月10日一朝早起身開電腦，海外嘅朋友就不斷咁問佢點睇斯諾登來港一事，所以佢比本地媒體反應快好多。當然，獨媒出聲明前一定要確定斯諾登當時仲喺香港，因為有傳言話《衞報》出完條片後，斯諾登離開酒店，飛咗去厄瓜多爾。獨媒好快搵到一個可信嘅消息來源，確定斯諾登真係仲喺香港，仲知道有兩個人權律師幫緊佢。</p>\n<p>確認咗斯諾登喺香港，香港獨立媒體網中曾經有編輯問可唔可以搵佢做訪問，但因為大家嘅手機同電郵都唔太安全，尤其係獨媒嘅角色將會變成遊行組織者，驚知得越多，越會壞事，所以無再問個消息人士係咪可以同斯諾登見面。而大家以「獨立媒體（香港）」名義進行聲援工作。</p>\n<p>講得係消息人士，當然唔可以透露係邊個，但其實香港作為全球村嘅其中一個中心點，一定有人可以接觸到斯諾登。如果有跟開獨媒多年來嘅文章，就會知道核心成員阿藹亦曾經同 Wikileak 嘅<a rel=\"nofollow\" target=\"_blank\" href=\"http://www.inmediahk.net/wikileaks-%E4%B9%8B%E4%BA%8C%EF%BC%9A%E5%86%B0%E5%B3%B6%E7%9A%84%E8%A8%80%E8%AB%96%E8%87%AA%E7%94%B1%E6%B3%95%E6%A1%88\">阿桑奇</a>見過面並有聯絡，要確認斯諾登係咪喺香港應該唔太難。</p>\n</p>\n<p><small>本文由自动聚合程序取自网络，内容和观点不代表数字时代立场</small></p>\n<form method=\"POST\" action=\"http://chinadigitaltimes.us4.list-manage.com/subscribe/post?u=17daa75df533f6c6ff72e51ab&#038;id=b4fd4ae247\">\n<a href=\"http://eepurl.com/mstlf\">墙外新闻实时更新 欢迎订阅数字时代</a><br />\n <br /><input type=\"email\" value=\"\" name=\"EMAIL\" id=\"mce-EMAIL_in_post\" size=\"25\" style=\"display:block;\" placeholder=\"请输入您的邮件地址\" required><br />\n\t<input type=\"submit\" value=\"点击订阅\" name=\"subscribe\" style=\"height: 20px;\" id=\"in_post_subscribe\"><br />\n</form>\n","author":997,"categories":[18270,18269,20534],"tags":[19196,8712]}