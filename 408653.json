{"id":408653,"link":"https://chinadigitaltimes.net/chinese/2015/07/【新史记】京师蒙尘书/","date":"2015-07-29T20:23:15Z","modified":"2015-09-29T20:24:23Z","title":"【新史记】京师蒙尘书","content":"<p>新史记灾异录之京师蒙尘书</p>\n<p>丙戌孟春，京师蒙尘焉。尘沙北下，势若匈奴踏长城而掩袭；细土扬飙，恰似苍穹碎金甲以披挂。紫禁城红墙碧瓦变色，大京师达官草民扒灰。豪车无论黑白，载三斤黄土随行；男女不分贤愚，含两口渣滓伴餐。计四月上旬迩来，昼夜弥漫，势不可挡也。</p>\n<p>不独京师独得此味，近又闻倭国京师亦颇见黄祸焉。是以坊间愤者大快曰：何不越洋而降乎米国？何不凭风而席卷全球？快哉快哉！我朝起此黄风！</p>\n<p>盖京师，八朝古都也，蓟辽胡马定幽燕，金元明清帝王城。虽千载逐鹿，得血沃草肥，尽铁蹄飞踏，存山川形胜。国朝定鼎之初，东则渤海闻渔舟唱晚，西则香山有红叶粲然，北则军都山郁郁，南则永定河汩汩。燕山共太行环拥，潮白并拒马同流。前朝王气不再，先帝瀛台咏诗。诚新朝大都之佳壤，乃国初兴盛之基业也。</p>\n<p>未几，文革兴，民生敝，号令出乎皇城，荼毒京师拱卫。长城以北，红旗漫卷丰草，太行上下，人祸烈于天灾。</p>\n<p>后十年，先帝崩，邓公出，国朝有中兴之象，草民得饥疲之缓。乃竭地力之极而收眼前之丰，纵宽缓之机而足一己之获。京师拓六环之通衢，四城竟高楼之林莽，车甲如蛆虫之蠕蠕，人流似行尸之滞滞。密云之水不足饮，阻南水而汲之；广厦之木不敷用，伐北山以筑台。千万之众，上口吞粮于南北，下口抛泄于东西。大都皇皇逼津门，塞外累累起黄沙。</p>\n<p>国朝五十二年（2001）年春，沙尘以暴怒之威首袭京师，五载以来，与春俱进，势未绝焉。</p>\n<p>朝臣或谓：今者尘沙之暴，缓于去岁也，京师千里以外，防沙之林万里，沙尘渐次可平也。然则当朝宰相迎沙皱眉而言曰：未可信也。余亦谓：沙尘之暴，宁信宰相之忧，不信朝臣之喜也。</p>\n<p>是为记。</p>\n","author":971,"categories":[28589],"tags":[27588,9140,28590]}