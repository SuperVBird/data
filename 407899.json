{"id":407899,"link":"https://chinadigitaltimes.net/chinese/2015/07/【新史记】滕州捕白展堂书/","date":"2015-07-01T07:00:02Z","modified":"2017-04-03T18:39:04Z","title":"【新史记】老饕餮：滕州捕白展堂书","content":"<p>新史记恶政列传之滕州捕白展堂书</p>\n<p>近者，廷议察查地方公衙：或以公帑筑阿房之小宫，或有七品起台阁之大堂，贫瘠之区，偏有萧何黄金殿，边鄙之地，公然伪造天安门。万税之款，垒公仆日理万机之台；千搜之银，遂府衙小国称帝之心。草民侧目，詈骂冲天，友邦惊诧，自叹弗如。网络揭载，豪衙闻达于世界；御史上书，今上拍案于内廷。乃有廷议之察查也。</p>\n<p>未料山东滕州，忽有草民白展堂者，摄影滕州之壮丽衙司，展览小国之森严厅堂于网络，见者无不啧啧，闻者无不愕鄂。又未料，滕州有司竟鹰扑虎啜，擒拿白展堂于次日，囚禁后罗织其罪，过堂间迫其伏法。</p>\n<p>盖滕州，鲁南之小邑也，墨子诞于斯，遗泽曰爱利万民，遗训曰以义为利。是以墨子之乡，当有简约之行。今日滕州吏员等，墨子无非牌坊，李元婴乃是榜样。盖李元婴，前明滕州王也，骄纵淫逸，僭越典章，贬斥江西而起滕王之阁，左迁巴蜀再造阆中之殿。是以滕王阁名扬天下者，滕州王造孽于前也。然则滕王阁之名，非滕王得之也，乃王勃题书而扬名者也。则今日滕州吏员等，不思墨子之简，而必欲效滕王之奢乎？</p>\n<p>又，廷议既决，白展堂乃奉公顺旨，其忠义之心可表，其公布之行可赞。草民嘉其言行，大臣喜其恭顺。滕州有司惶急惊怖，以为扑拿可以灭口，未知此举竟有三蠢也：廷议决，不思自保之策，以为小国寡民，处江湖之远而帝王不察，起森森府衙而民不敢议，此一蠢也；白展堂既出，不思善后之策，以为刁民告御状，杖责囚禁，滕小国我便是皇，二蠢也；白展堂之行，上应人主之严旨，中合大臣之私意，下快草民之恩仇，上中下皆有先占之机，而滕州吏员等竟尔不察，此则三蠢也。</p>\n<p>论者曰：滕州吏员有此三蠢，可谓顶风而裸身出，冒矢以顶戴挡，上不容，中必惩，下曰杀。则白展堂之全身而出，可期也。诚哉是论。</p>\n<p>是为记。</p>\n","author":971,"categories":[28589],"tags":[20497,10117,27588,28590]}