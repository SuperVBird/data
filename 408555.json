{"id":408555,"link":"https://chinadigitaltimes.net/chinese/2015/07/【新史记】老饕餮：昆明垂髫卖春书/","date":"2015-07-25T21:26:41Z","modified":"2015-09-29T21:20:23Z","title":"【新史记】老饕餮：昆明垂髫“卖春”书","content":"<p>新史记 昆明垂髫“卖春”书</p>\n<p>     己丑仲春，昆明垂髫“卖春”案发。初，江湖未闻也。盖警衙残民多有，未足为奇也。未料滇省报章首揭案由，遂至舆情大哗，渐次喧腾，迄春夏之交，演为国中大案。忌日三缄其口，卖春举国放言，昆明遂为滔滔痰唾之盂器哉。</p>\n<p>    先是，刘仕华、张安芬者，携四女一子，赁居于昆明城郊之陋巷，刘、张有夫妻之实，而无夫妻之名。长女稍及妙龄，二女三女则垂髫女生也，最幼者，尚在襁褓焉。贫贱夫妻百事哀，刘以泥瓦佣工，张以公厕监守，苟活于穷街陋巷，残喘于大都边鄙。</p>\n<p>    忽一日，垂髫二女出，有皂隶狗腿二，汹汹然扑拿二女于当街，叱其倚门卖春，刘、张并客普姓者不愤，遂与狗腿争且斗。皂隶随至，锁拿刘、张、普并二女，牵至警衙，照例捶杵，致普姓客折骨者三，且罚金千又三百。刘、张不忿，以二女尚在小学争，警衙或疑，然为狗腿并罚金计，斥之归。</p>\n<p>   张氏遂携二女至法医院，验得二女未曾破瓜之据，警衙瞠目，知狗腿错捕，无可如何，乃退其罚金，许以万余偿。而刘、张不允，以数倍之数迫之，警衙大愤，由是而切齿刘张，视为刁民焉。</p>\n<p>   滇省某报章得刘张之诉，查察稽核，乃惊爆于世，江湖耸动，举国惊愕，斥恶警之无良，怜幼女之无辜。滇省警司大愤，乃通告国中，惩警员六，期以速平民愤焉。</p>\n<p>   未料当事警衙亦不忿，乃衔恨密察，竟尔查得张氏二女破瓜之验有伪焉，其一女有替代之嫌云。警衙大喜，据此申告，而张氏亦未能自证其无，此案遂尔逆转。滇省报章监管之大吏某，斥某报披露以假乱真，有耸人听闻之误焉。滇省报章由是噤声也。</p>\n<p>   虽然，则网络江湖不受大吏之制也，有边民者，先于网络质疑警衙，其文也利，其声也洪，虽滇省警司申饬，犹强项也。</p>\n<p>   而屠夫出焉。盖屠夫，闽人也，初无名，人未识。忽巴东案发，举国喧腾，友邦惊诧，当其时也，屠夫起而行，孤身入险地，壮行抵巴东。行前有萧萧易水之别，抵达有急急分秒之报，江湖是以瞩目，万众是以目追。屠夫不负众望，探烈女于病舍，出图照于网络，江湖得以亲睹邓女素颜，舆情遂尔逐浪涌高，屠夫是以名。是时也，昆明案僵滞之期，屠夫乃乘胜贾勇，飞抵昆明，以巴东之战法单兵勇进，探张家于陋巷，发急文于凯迪，期以巴东之势而一战成擒矣。</p>\n<p>   又未料，巴东案非昆明案也，邓女刺淫官已大白天下，垂髫卖春案则波谲云诡。计屠夫五入昆明，先与边民龃龉，后有质疑尾追，警衙有当面之问责，街头有举牌之詈骂，而警衙不为所动，乃拘捕刘仕华，谓其容留长女卖春云云。其间，滇省警司公告案情三通，一通不通二通补，二通不通三通续，迄今未见全通也。</p>\n<p>   而屠夫陷阵焉。迄五月以降，边屠之争蜂起，江湖谓之“屠粉”“屠黑”二派，连月纷争，不舍昼夜，戾气腾腾，杀伐哓哓。屠粉之阵，挟起行为高之大势，以围剿痛殴为上战；屠黑之兵，举法统正道之大纛，宁玉碎毁誉而不屈。猫眼客栈之老客等，壁上观之不足，亦拍案而起，络绎接踵，裸身肉搏。又其间，滇省报章大吏伍皓者，亦单身入客栈，于两军对垒之际，示诚于酣斗之间，卷旗于刀伤之后。是时也，又有吴虹飞者，亦数度探访张氏，发文数通，其辞也哀，其情也惨，哀泣中愤懑难书，无望里仰天长叹。</p>\n<p>   又，善者谓：孩童无辜，张家或有绝粮之虞，乃相约募捐，三日得善款万余，张氏感网友之高义，泪噎而已矣。</p>\n<p>   七月，日食。长女囹圄，其父在监。屠夫走，昆明雨。案未了，战犹酣。<br />\n   余作此文，不得已也。乃未知此案之了期也。或有大白之日，则补记其余可也。</p>\n<p>呜呼！诗曰：<br />\n春城警卒惯识春，<br />\n垂髫幼女也倚门。<br />\n不是当初皂隶狠，<br />\n何来今日风满城？<br />\n一波三折人为鬼，<br />\n三春半夏水愈浑。<br />\n莫道昆明此案丑，<br />\n放眼江湖同水深。</p>\n<p>是为记。</p>\n<p>（所有素材均取自网络或媒体报道，或有未详失察之处，诸君自辩可也）</p>\n","author":971,"categories":[28589],"tags":[25340,27588,17837,28590]}