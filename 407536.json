{"id":407536,"link":"https://chinadigitaltimes.net/chinese/2015/07/【新史记】舟曲书/","date":"2015-07-01T07:00:30Z","modified":"2015-09-22T22:05:02Z","title":"【新史记】舟曲书","content":"<p>庚寅多灾乎？余作新史记数载，一岁中连作二通书者唯是岁也，则南京硝烟未尽，舟曲泥石灭顶，相距不过十余日尔。此前之洪涝半国，江流毒物，桥坍河溢等类，尚未及书，非不欲书也，实不忍书。</p>\n<p>舟曲不得不记焉——</p>\n<p>盖舟曲，陇上春色独好之地，甘南丰美流泉之区，小江南也，小泉城也，三河萦绕，山高水长。藏人世居于此，曲乃龙水之谓。九寨沟于其左近，桃花源非仅武陵——此诚旧日之舟曲也。</p>\n<p>殆国朝四十年间，伐木以供国用，割林百亿为材。草木无林荫之蔽，山石无虬根之养，则雨疏之，风动之，泥石悬于上，人民伏于下，灾祸待来机，大难藏昼夜。舟曲之危，非一日之寒也。国朝三十一年（1980），山倾入江，白龙江堰塞，水漫武都舟曲，是为前所未有，乃警世之灾也。</p>\n<p>五十六年（2005），兰州有司踏勘舟曲，惕惕曰“舟曲或有泥石流之灾”，五十九年，蜀西大震，舟曲分其余灾，山势欲倾，泥石蠢动。县令曾云“舟曲危殆也！上策无非远迁，然贫敝寡金，徒唤奈何！”六十年（2009）甘南有司亦有“白龙江流域整理刻不容缓”之案，于是观之，则舟曲之灾，非无预警之告，实乃苟延之误也。</p>\n<p>而大祸临也。六十一年（2010）八月七日夜，泥石因雨，自北而南轰然流泻，巨石浮于泥流，山洪裹挟土浆，遇村灭村，过房拔房，人为鳅鳝，城陷墙摧。是时也，唯天地和应低吼之音，竟不闻罹难人惨呼之烈。白龙江断流者再，警世言成谶者再！殁泥并灭踪者二千余。惨矣哉！<br />\n援救常例，军警扎营。温相踉跄泥途者又，俯身查察幸存者又，皱眉紧唇无语者又。八月十五日，降旗致哀者又，举国无声者又。而岷江祸映秀者又，新筑残破者又。</p>\n<p>哀哉！舟曲之难！论者曰：舟曲之灾，天灾也，余则谓：天灾乃天道之常，人祸隐于其中；国财乃国民之脂，灾后难赎人命。</p>\n<p>是为记。</p>\n","author":971,"categories":[18270,18269,28589],"tags":[28189,27588,13463,13732]}