{"id":407531,"link":"https://chinadigitaltimes.net/chinese/2015/07/【新史记】医改评传/","date":"2015-07-01T07:00:54Z","modified":"2015-09-22T22:04:26Z","title":"【新史记】医改评传","content":"<p>盖“医改”，国朝鼎革医疗之谓也。医疗也者，民生之死活，朝纲之基业者也。寰宇之内，族不分黑白，国不计大小，此活人之业，起死之司者无不备焉；则疗救之馆养良医，灵丹之贮备不时，救死不计贫贱，扶伤岂视金银，四海同一者也。</p>\n<p>国朝草创之初，虽有百废待兴之危，然则医业颇得垂注，草民稍沐天恩。计国朝二年（1951）以降，殆三十六年（1985）以内，城市则公帑以作茧，乡村则小钱而活命，庶几差强人意，黔首铭记国恩。</p>\n<p>中兴以来，国势狰狞，外与米日角力，内奋龙虎之威，万亿之获惟恐寰球不知，国力之强鼓噪我朝说不。医业与时共进者必焉。然则共进者金银为帅，鼎革者兵戈大凶，三十余省之大小医馆渐次不获公帑之济，五十六族之城乡草民倏尔断绝天恩之养。前此之仁善医生，缺养仁之银而弃仁换银；悬壶之医馆执事，加丹药之价以溢价得金。药商见利跟进，灵丹共假药络绎，回扣并黑金一体。问切之下，治微恙竟有刮骨之费；望闻之间，疗小伤偏有大补之方。</p>\n<p>工人匠作辈，夺其做工之岗于前，绝其求医之门于后；农人樵耕者，赤脚医生登履而逃，乡村庸医公然坐堂；食君禄之小吏等，公帑医护革之，医保之策抚之，然则保险并非保障，惧病胜于惧祸。如此则救死扶伤革易，见死不救平常。垂危者残喘于前，白衣辈当场逼金。起死回生视金银之多寡，妙手回春须孔方之佐治。天使雪白圣地，铜臭黑幕遮天，流血哀号以入，心碎含恨而出。</p>\n<p>计鼎革以来，国朝众生百之五十自养其痈，应留医者百之三十逃之夭夭，此类则百之七十无力求治，百之三十死生由命。仅五十六年，医患间血案者，竟达百余件。此之谓医疗鼎新之硕果也。</p>\n<p>然则医者肥矣。广厦起于通衢，门诊须乘天梯，高楼俯视贫贱，豪车迎送贵体。锦衣玉带者亦无忧也，太医院供奉清吉，高干房我之西厢。药商庸医辈喜矣，灵丹不灵，有钱就灵，医术不高，医死便高。</p>\n<p>昔者，神农尝百草，一日三中毒；扁鹊不治六邪，华佗宁死阿瞒，仲景不做良相，时珍不恋太医，希波克拉底誓言震砾古今。然则先贤不敌恶政，誓言竟成笑谈。何欤哉？</p>\n<p>论者谓：国朝医政之改革，成少败多；医政之有司谓：成多败少。余则谓：二者皆非也。夫改者，易也；革者，兵也，以兵革之凶付诸医政，大谬也。医道，关天之政，活人之业也，只可润泽之，呵护之。弊端者，改良之；仁善之本陪固之，医者天职守正之。如此则国不可卸其责，朝不可推其任。税赋之入，反哺于民者，天之道也。富邦之民得免其医费，穷国之邦亦保其草民，凋敝如阿富汗、穷困如印度等竟得如此善政，则我朝煌煌泱泱，竟尔听任医政之恶乎？</p>\n<p>是为记。</p>\n","author":971,"categories":[18270,18269,28589],"tags":[28189,20033,14454,27588]}